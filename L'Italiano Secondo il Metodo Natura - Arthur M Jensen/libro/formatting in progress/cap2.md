## Capitolo due (2): CITTÀ E PAESI

![l'Europa](c2.1.png)

Roma è una città. Anche Milano e Parigi sono città.[^2.1] Parigi è una città di Francia. Milano e Roma sono città d'Italia.[^2.2] La Francia è un paese. Anche l'Italia[^2.3] è un paese. La Francia e l'Italia sono due paesi[^2.4] d'Europa. Anche la Germania e l'Inghilterra sono paesi d'Europa.

Roma è una città d'Italia: è una città italiana. Roma e Firenze sono due città italiane.[^2.5] Parigi non è una città d'Italia, ma di Francia. Parigi è una città francese. Milano e Firenze non sono città francesi,[^2.6] ma italiane. Londra è una città d'Inghilterra: è una città inglese.[^2.7] Cosa sono Roma e Firenze? Roma e Firenze sono città. E cos'è Parigi?[^2.8] Anche Parigi è una città. Cos'è l'Italia? È un paese. Roma ha due milioni di abitanti. Napoli ha un milione di abitanti.[^2.9] Due milioni di abitanti sono molti abitanti. Anche un milione di abitanti sono molti. Una città che ha molti abitanti è una città grande. Roma è una città grande. Anche Napoli, che ha un milione di abitanti, è grande. Ma una città che ha soltanto mille o duemila[^2.10] abitanti non è grande, ma piccola. Frascati è una città piccola.[^2.11] Quanti abitanti ha Frascati? Frascati ha diecimila abitanti.[^2.12] Mille abitanti sono pochi,[^2.13] ma anche diecimila abitanti sono pochi. Una città che ha pochi abitanti è una città piccola. Roma e Milano sono città grandi. Assisi e Frascati sono città piccole. Un paese che ha molti abitanti è un paese grande.[^2.14]

L'Italia, che ha cinquanta[^2.15] milioni di abitanti, è un paese grande. La Svizzera, che non ha cinquanta, ma soltanto cinque[^2.16] milioni di abitanti, è un paese piccolo. La Francia e la Germania non sono paesi piccoli, ma paesi grandi. In Francia e Germania ci sono molti abitanti: in Francia ci sono quarantacinque[^2.17] milioni di abitanti, e in Germania ci sono settanta[^2.18] milioni di abitanti. Quanti abitanti ci sono a Napoli? A Napoli c'è un milione di abitanti.[^2.19] A Roma ci sono due milioni di abitanti. E a Parigi, quanti abitanti ci sono? A Parigi[^2.20] ci sono cinque milioni di abitanti. Quanti abitanti ha Frascati? Frascati ha soltanto diecimila abitanti.

La famiglia Rossi sta in Italia: è una famiglia italiana. Carlo Rossi è un italiano, Teresa Rossi è un'italiana.[^2.21] Anche Bruno e Pietro sono italiani. Bruno e Pietro sono bambini italiani. Maria e Pia sono bambine italiane. I Rossi sono italiani.[^2.22] Dove sta la famiglia Rossi? La famiglia Rossi sta in Italia. E in che città d'Italia stanno i Rossi? I Rossi stanno a Roma.

![l'Italia](c2.2.png)

Gli abitanti di Roma sono romani. Carlo Rossi è un abitante di Roma: è un romano. Teresa Rossi è una romana. Bruno e Pietro sono bambini romani, Maria e Pia sono bambine romane. I romani sono italiani. Anche gli abitanti di Firenze, di Milano, di Napoli sono italiani. Ma gli abitanti di Parigi non sono italiani. Parigi è una città francese, e gli abitanti di Parigi sono francesi. Dove stanno gli italiani? Gli italiani stanno in Italia. Dove stanno i francesi? I francesi stanno in Francia. Gli abitanti di Londra sono inglesi. In che paese è Londra? Londra è in Inghilterra. Gli inglesi stanno in Inghilterra.

Il Po è un fiume, e anche il Tevere è un fiume. Il Po e il Tevere sono fiumi italiani. In Italia ci sono pochi fiumi grandi, ma molti fiumi piccoli. L'Adige è un fiume grande, il Rubicone è un fiume piccolo. In che paese sono l'Adige e il Rubicono? Sono in Italia.

Il lago di Como è un lago italiano. In Italia ci sono molti laghi, grandi e piccoli. Il lago di Como, il Lago Maggiore, il lago di Garda sono grandi; il Trasimeno e il lago di Albano sono piccoli.

La Sardegna è un'isola. Anche la Sicilia è un'isola. La Sicilia e la Sardegna sono grandi isole italiane. L'Italia ha poche isole grandi, ma molte isole piccole. Capri e Ischia sono isole piccole.



### ESERCIZIO A.

**paese, paesi**

L'Italia ha molti abitant--. Un abitant-- di Roma è un romano. Un abitant-- di Parigi è un frances--. Gli abitant-- di Londra non sono frances--, ma ingles--. Carlo Rossi non è un ingles--. Il Po è un fium-- italiano. Il Tevere e l'Adige sono fium-- italiani. L'Italia è un paes-- grand--. Anche la Francia e la Germania sono paes-- grand--.

**italiano, italiana, italiani, italiane

francese, francesi**

Pietro è un bambino italian--. Pia è una bambina italian--. Bruno e Pietro sono bambini italian-- e Maria e Pia sono bambine italian--. Teresa Rossi è una donna roman--. Il Tevere è un fiume roman--. Bruno e Pietro sono bambini roman--. Pia e Maria sono bambine roman--. Il Rubicone è un fiume piccol--. Frascati è una città piccol--. Il Tevere e l'Adige non sono fiumi piccol--, ma grand--. Parigi è una città frances--. Pietro non è un bambino frances--. Il Po e l'Adige non sono fiumi frances--. Ischia e Capri non sono isole ingles--. Roma è una città grand--, e Italia è un paese grand--.



### ESERCIZIO B.

Parigi è una ---. Parigi è una città ---, Roma è una città ---. Assisi non è una città grande, --- piccola. ---'è l'Inghilterra? L'Inghilterra è un ---. E --- sono Roma e Firenze? Sono ---. Roma ha due --- di ---. Roma ha --- abitanti, Frascati ha --- abitanti. Un paese --- ha molti abitanti è grande. Un paese che ha pochi abitanti è ---. In Italia --- sono --- (50) milioni di abitanti. A Napoli ---'è un milione di abitanti. La famiglia Rossi --- in Italia. I Rossi --- a Roma. I Rossi sono ---.



### ESERCIZIO C.

Dove stanno i Rossi?

Quanti bambini hanno Carlo e Teresa Rossi?

Cos'è il Tevere?

Cosa sono Capri e la Sicilia?

In che città stanno i bambini Rossi?

Quanti abitanti ha Parigi?

In che paese è Parigi?

Ci sono molti abitanti a Frascati?

<!---
Footnotes
-->

[^2.1]: una citt**à**

	due citt**à**

[^2.2]: d' = di

[^2.3]: l' = la

[^2.4]: un paes**e**

	due paes**i**

[^2.5]: -a -e

	una città italian**a**

	due città italian**e**

	una bambin**a**

	due bambin**e**

[^2.6]: -e -i

	una città frances**e**

	due città frances**i**

	un paes**e**

	due paes**i**

[^2.7]: l'Italia - italiano

	la Francia - francese

	l'Inghilterra - inglese

[^2.8]: cos' = cosa

[^2.9]: un milione = 1.000.000

	due milioni = 2.000.000

[^2.10]: mille = 1000

	duemila = 2000

[^2.11]: piccolo ↔ grande

[^2.12]: diecimila = 10.000

[^2.13]: pochi ↔ molti

[^2.14]: piccol**o/a** - grand**e**

	un paese piccol**o**

	una città piccol**a**

	un paese grand**e**

	una città grand**e**

	piccol**i/e** - grand**i**

	due paesi piccol**i**

	due città piccol**e**

	due paesi grand**i**

	due città grand**i**

[^2.15]: cinquanta = 50

[^2.16]: cinque = 5

[^2.17]: quaranta = 40

	quarantacinque = 45

[^2.18]: settanta = 70

[^2.19]: c' = ci

	**c'è** un milione

	**ci sono** due milioni

[^2.20]: in Italia

	in Francia

	a Roma

	a Parigi

[^2.21]: un' - una

[^2.22]: i Rossi = la famiglia Rossi

<p style="page-break-after: always;"> </p>
<!--stackedit_data:
eyJoaXN0b3J5IjpbLTE3MzAxNzAzMjUsLTE2NzQ3MzM0ODgsLT
EzNDA2MDI1Ml19
-->